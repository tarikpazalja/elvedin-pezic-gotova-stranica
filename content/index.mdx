---
title: 'NAMAZ RADOST OKA MOGA'
showMetadata: false
editable: false
showToc : false
---

# UVODNA RIJEČ

Namaz je bez sumnje najvažniji tjelesni ibadet u islamu. Stoga bi vjernici trebali jako paziti na njega. 
Na našem, bosanskom jeziku postoji veoma korisna 
knjiga o namazu, odnosno o svojstvu namaza Allahovog Poslanika, sallallahu alejhi ve sellem, a čiji je autor uvaženi dr. 
Safet Kuduzović. Smatram da nakon njegove knjige Svojstva 
Poslanikovog namaza ne postoji potreba dodatno pisati o toj 
temi zbog studioznosti kojom joj je šejh Safet pristupio.

Želeći iza sebe kao trajnu sadaku ostaviti djelo koje govori o 
najbitnijem temelju islama, a da se ne ponavlja već napisano 
gradivo, odlučio sam o namazu govoriti kroz drugu dimenziju. Zato knjiga Namaz radost oka moga neće tretirati pitanje 
svojstva namaza Allahovog Poslanika, osim sažeto, već tri veoma bitna poglavlja, koja se mogu smatrati dopunom na knjigu 
uvaženog dr. Kuduzovića.

U prvom sam pokušao objediniti hadise koji govore o vrijednosti namaza općenito. Također sam spomenuo mnoge karakteristike tog velikog ibadeta kojima se odlikuje u odnosu na 
druge ibadete u islamu, a sve s ciljem buđenja želje za obavljanjem namaza i upozorenja na veličinu grijeha njegovog ostavljanja.

U drugom poglavlju pokušao sam ukazati na neke najkrupnije 
i najrasprostranjenije greške vezane za namaz prvenstveno, ali i 
za nekoliko drugih stvari koje se direktno i indirektno vežu za namaz (greške tokom uzimanja abdesta i gusula, greške vezane 
za uvjete namaza).

Cilj ovog poglavlja jeste ukazati na ono što je u vezi s namazom 
neutemeljeno kako bi to ljudi ostavili i izbacili iz svakodnevne 
prakse. Greške obrađene u ovom poglavlju nisu na istom stepenu, što je veoma bitno da čitalac razumije kako se ne bi 
dogodilo da određena „sporedna“ pitanja i greške vezane za 
njih budu nešto čemu će se najviše pažnje posvetiti nauštrb 
krupnih grešaka koje mogu uzrokovati neispravnost ovog velikog ibadeta.

Prilikom ukazivanja na greške maksimalno sam se trudio da 
budem pažljiv i tolerantan, naročito u vezi s određenim postupcima koji su zvanični stav neke od pravnih škola, a što je 
u koliziji s vjerodostojnim argumentima, kako ova knjiga ne 
bi bila razlogom povećanja netrpeljivosti među muslimanima. Štaviše, očekujem da će ova knjiga riješiti mnoge dileme 
prisutne na našem podneblju.

U ovom poglavlju potrudio sam se da blago i tolerantno pristupim pitanjima koja su već dugo kamen spoticanja među 
muslimanima našeg podneblja, a koja su djelimično i tabu 
teme o kojima se na naučan način veoma malo govori (dizanje 
ruku u namazu, glasno izgovaranje „amin“ nakon Fatihe, stalno pomjeranje prsta na tešehhudu), pokušavajući čitalaštvu 
pojasniti da pravna razilaženja u ovim „sporednim“ pitanjima 
nikako ne smiju biti razlog mržnje i netrpeljivosti među muslimanima, što je, nažalost, prisutno u mnogim našim džamijama.

Pokušao sam pojasniti da mi kao muslimani ne smijemo biti 
isključivi i mrziti druge samo zato što u namazu praktikuju 
nešto što mi ne činimo ili to rade na drugačiji način. Smatram da samo tako možemo izbjeći netrpeljivost, pojasniti ljudima da u određenim pravnim pitanjima postoji više mišljenja i da svakō od njih ima svoje utemeljenje i težinu, tako da 
svako ima pravo praktikovati ono što misli da je najbliže istini, 
istovremeno uvažavajući i poštujući one koji misle drugačije.

Radi veće koristi i zajedništva svi bismo trebali biti spremni 
ponekad se „prilagoditi“ situaciji u kojoj se nađemo i ostaviti 
nešto što inače praktikujemo kako bi se povećala međusobna 
ljubav i kako bismo iskorijenili netrpeljivost među klanjačima, 
pogotovo ako znamo da se na našim prostorima stotinama godina primjenjuje hanefijski mezheb, u kojem se ne praktikuje 
dizanje ruku u namazu ni izgovaranje „amin“ naglas nakon 
proučene Fatihe ni stalno pomjeranje prsta na tešehhudu.

U osnovi, knjiga je pisana metodom komparativnog fikha, 
gdje se prilikom obrađivanja pravnih pitanja nisam striktno 
držao jednog mezheba iako sam se trudio da pitanja vežem 
za hanefijski mezheb i citiram njihove klasične izvore, ali sam 
sebi dao za pravo da u određenom trenutku odstupim od te 
metode i odaberem stav nekog drugog mezheba zbog jačine 
njegovih argumenata. Ovakva metoda nije nikakva inovacija ni nepoznanica u islamskom pravu, pa čak i unutar same 
hanefijske škole. Općepoznato je da su dvojica najpoznatijih 
učenika imama Ebu-Hanife, kadija Ebu Jusuf i Muhammed 
eš-Šejbani, u stotinama pravnih pitanja zauzela drugačiji stav 
od svog učitelja i imama te odabrala mišljenje neke druge 
pravne škole i nikad niko na to nije gledao s prezirom.

Prilikom ukazivanja na određene greške nastojao sam citirati i 
spomenuti nekog od islamskih učenjaka koji je govorio o tom 
pitanju, izbjegavajući govoriti po svom nahođenju.

U trećem poglavlju pokušao sam ponuditi praktične metode za jačanje koncentracije u namazu i klanjanje s većom 
skrušenošću. Pokušao sam istaći bitnost skrušenosti u namazu 
i činjenicu da je to njegova srž kojoj se treba posvetiti najviše 
pažnje, što je suprotno onome što mi uobičavamo, vežući se 
za nekoliko vanjskih postupaka u namazu, a o njegovoj srži i 
skrušenosti veoma malo govorimo i brinemo.

Što se tiče hadisa koje spominjem u knjizi, a koje bilježe Buharija i Muslim ili samo jedan od njih dvojice, smatrao sam 
dovoljnim navesti samo broj hadisa kako bih olakšao onima 
koji se žele vratiti na njega, dok sam kod onih mimo ove dvije 
zbirke nastojao za svaki hadis navesti redni broj u zbirci iz koje 
je preuzet, a potom i njegovu ocjenu.

Kad je riječ o ocjeni hadisa, smatrao sam dovoljnim spomenuti ocjenu šejha Muhammeda Nasiruddina Albanija, uz obavezno spominjanje izvora gdje je on ocijenio određeni hadis, 
kako bih olakšao onome ko želi detaljnije proučiti literaturu i 
dodatno se okoristiti.

S naučnog aspekta trudio sam se da citiram samo vjerodostojne hadise.

Mislim da bi insan, ako bi dobro savladao poruke ova tri poglavlja: vrijednosti namaza, grešaka u tom ibadetu te praktičnih načina i metoda postizanja skrušenosti u namazu, a nakon što dobro savlada gradivo iz knjige Safeta Kuduzovića o 
svojstvima namaza Allahovog Poslanika, mogao za sebe reći da 
je uveliko proširio spoznaju ovog velikog ibadeta.

Primarni cilj pisanja knjige jeste da ljude podstaknem na 
obavljanje namaza, da se sačuvaju određenih grešaka i postignu 
skrušenost prilikom obavljanja tog ibadeta. Na tom putu lahko se može dogoditi da pogriješim, stoga se unaprijed zahvaljujem svima koji mi dobronamjerno i na lijep način ukažu na 
greške u ovoj knjizi. Mogu sigurno ustvrditi da sam prilikom 
priređivanja ove skromne brošure imao dobru namjeru, želeći 
ljude našeg područja podučiti najbitnijem tjelesnom ibadetu, 
što je dovoljan razlog da mi se tolerišu greške i nedostaci u 
knjizi i da mi se na njih ukaže na lijep način.

Na kraju, želim se zahvaliti udruženju Orijent jer su mi omogućili da koristim elektronski primjerak knjige Vrtovi pobožnjaka, koja mi je mnogo koristila.

Potom zahvaljujem svim članovima moje porodice, koji mnogo saburaju i trpe zbog mog naučnog angažmana.

Uzvišenog Allaha molim da ukabuli trud koji sam uložio u 
pisanje ove skromne studije. Svaka zahvala pripada Njemu, 
Koji je omogućio da se ovo djelo privede kraju.

Autor



